====== F>Ka sale nakaseled te kalibutan ======



{{https://api.unfoldingword.org/obs/jpg/1/en/360px/obs-en-02-01.jpg}}

Amana nahale si Adan wey ka asawa rin ne mig-ugpe te amana ne meupiya ne pinamulaan ne imbehey te Manama kandan. Ne ware pad mule me kumbale dan, piru ware dan sika ikeyilew su ware mem pad sale kayi te kalibutan. Layun sikandan egleug-leug diye te pinamulaan, wey egpakiglalag te Manama.



{{https://api.unfoldingword.org/obs/jpg/1/en/360px/obs-en-02-02.jpg}}

Piru due mule uled diye te pinamulaan ne amana ne utekan ne mig-inse te malitan ne miggenendue, "Kene kew bes egpakeenen te Manama te behas te langun ne kayu kayi te pinamulaan?"



{{https://api.unfoldingword.org/obs/jpg/1/en/360px/obs-en-02-03.jpg}}

Ne migtabak ka malitan, "Egkaayun key ne egkeen te behas te minsan nekey ne kayu, angin e te kayu ne egpakabehey te katuenan ke nekey ka meupiya wey mareet. Impanpanayan key te Manama ne egpatey key ke egkeen wey minsan ke eggen-gen key re due."



{{https://api.unfoldingword.org/obs/jpg/1/en/360px/obs-en-02-04.jpg}}

Piru migkahi ka uled, "Kene ne malehet sika! Kene kew egpatey, piru nakataha ka Manama ne emun ke egkeen kew due, egpekeiling kew e kandin te nakataha ke nekey ka meupiya wey mareet."



{{https://api.unfoldingword.org/obs/jpg/1/en/360px/obs-en-02-05.jpg}}

Ne nakita te malitan ne meupiya ka behas te kayu wey iling te meupiya seini ne egkeenen. Nataman, migpupu e sikandin te sabeka wey ingkeen din e seini su egkeupian degma sikandin ne egmatagseb. Ne imbehayan din e ka asawa rin, wey migkeen e degma sikandin.



{{https://api.unfoldingword.org/obs/jpg/1/en/360px/obs-en-02-06.jpg}}

Ne due-rue ne nakasuman-suman sikandan, wey nakita ran e ne migpalawas bes mule sikandan. Ne imbunbunan dan en ubag ka me lawa ran te inteyi dan dagdahawi ne me derewunen eyew igbebaag dan.



{{https://api.unfoldingword.org/obs/jpg/1/en/360px/obs-en-02-07.jpg}}

Ne nerineg e enni Adan ka Manama ne eggipanew diye te pinamulaan, wey miggeles e sikandan. Ne migpangumew e ka Manama ne migkahi, "Hendei kew e?" Ne migtabak si Adan ka migkahi, "Narineg ku sikeykew ka eggipanew, purisu naaldek ad su ware ma kumbale ku, wey miggeles ad e."



{{https://api.unfoldingword.org/obs/jpg/1/en/360px/obs-en-02-08.jpg}}

Ne mig-insaan e sikandan te Manama, "Hentew ka migkahi kaniyu ne migpalawas kew? Migkeen kew te behas te kayu ne kene ku igpakeen kaniyu?" Ne migtabak si Adan ka migkahi, "Seini la iya se malitan ne imbehey nu ka migpakeen keddi te behas te kayu." Ne migkahiyan e te Manama ka malitan, "Mania te inggimu nu seini?" Ne migkahi e ka malitan te in-akalan sikandin te uled.



{{https://api.unfoldingword.org/obs/jpg/1/en/360px/obs-en-02-09.jpg}}

Ne migkahiyan e te Manama ka uled, "Indilus kad! Egdul-ug ka te tane wey egkeen ka te alinepung. Egpeg-ehetey kew te malitan minsan ka me anak niyu. Ne egdekdeken te kabuhalan te malitan ka ulu nu, wey egkahaten nu degma ka palu rin."



{{https://api.unfoldingword.org/obs/jpg/1/en/360px/obs-en-02-10.jpg}}

Nataman, migkahiyan e man-e te Manama ka malitan, "Eggimuwen ku ne amana ne masakit ka pegpalelesut nu, piru dakel red ka geyinawa nu te asawa nu, wey sikandin ka egbuut keykew."



{{https://api.unfoldingword.org/obs/jpg/1/en/360px/obs-en-02-11.jpg}}

Ne tenged su migpalintutuu si Adan te asawa rin wey insupak din ka Manama, ingkahiyan e sikandin te Manama, "Tenged te inggimu nu, igdilus kud ka tane. Egkalasey ke pad human ka egpakapammula te egkeenen niyu. Egkataman ne egpatey kad wey eglibed ke red te tane." Ne migngaranan e ni Adan ka asawa rin ki Iba ne iyan igpasabut se "talagbehey te umul" tenged su egkeyimu sikandin ne iney te langun ne keet-etawan. Ne impakumbalaan e te Manama si Adan wey si Iba te laplap te mananap.



{{https://api.unfoldingword.org/obs/jpg/1/en/360px/obs-en-02-12.jpg}}

Nataman, migkahi e ka Manama, "Ne kuntee te nekeiling e ka me etew keddi te egpakataha ke nekey ka meupiya wey mareet, keilangan ne kene dan egpakakeen te behas te kayu ne egpakabehey te umul ne ware egtamanan." Sikan naa ka indelrel e te Manama ensi Adan puun te meupiya ne pinamulaan. Ne intahuan din e te maresen ne Panalihan ka gumawan te pinamulaan eyew ware egpakakeen te behas te kayu ne egpakabehey te umul ne ware egtamanan.



// Ka guhuren te Bibliya puun te Hinisis 3 //