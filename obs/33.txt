====== 33.Ka guhren Meyitengd te tagpamula ======



{{https://api.unfoldingword.org/obs/jpg/1/en/360px/obs-en-33-01.jpg}}

Sabeka ne aldew, migpanulu si Hisus te susuluhi ne me etew ne miglibulung diye te ilis te lanew. Ne dutu warad egkeugpaan din tenged su amana ne masalig ka me etew ne miggendiye eyew egpamineg kandin. Purisu migkatut e sikandin te balangey eyew egpakaayad-ayad ka egpakiglalag te me etew. Ne migpinnuu e sikandin wey impanulu din e ka me etew.



{{https://api.unfoldingword.org/obs/jpg/1/en/360px/obs-en-33-02.jpg}}

Ne migpangguhud e si Hisus ka migkahi, "Pammineg kew, due sabeka ne etew ne miggendiye te kamet eyew egpamula. Ne mig-angey sikandin te beni wey insawed din e. Ka duma diye nakasawed te dalan, wey pegginguma te me bayaku impatuktuk dan e ka langun ne buni."



{{https://api.unfoldingword.org/obs/jpg/1/en/360px/obs-en-33-03.jpg}}

"Ne ka duma ne beni diye nakasawed te me batuwen wey ware amana tane. Ne mahaan de migtubu ka me beni, piru ware nekeugseb ka dalid dan diye te diralem te tane. Te migsile e wey migmeinit e ka aldew, nalanes e ka me pinamula wey migpatey e."



{{https://api.unfoldingword.org/obs/jpg/1/en/360px/obs-en-33-04.jpg}}

"Ne ka duma ne beni diye nakasawed te duhiyen. Migtubu ka me beni, piru naselung seini te me hilamunen wey neumes e. Purisu ware iya seini migbebehas."



{{https://api.unfoldingword.org/obs/jpg/1/en/360px/obs-en-33-05.jpg}}

"Ne ka duma ne beni diye nakasawed te meupiya ne tane. Migtubu ka beni wey migbehas e. Ka duma migbebehas te tigtatelu ne pulu (30), ka duma keen-eman ne pulu (60), ne ka duma migbebehas te sabeka ne gatus (100) ne lupi du te insawed ne me beni. Ne ke egkeupian ka ne egpakasabut kayi, ay-ayari nu seini te egpammineg!"



{{https://api.unfoldingword.org/obs/jpg/1/en/360px/obs-en-33-06.jpg}}

Ne nakapalibeg seini ne guhuren te me hibateen ni Hisus. Purisu inpasabut din e sikandan te migkahhi, "Ka beni iyan ka lalag te Manama. Ne ka dalan iyan sika se etew ne nakarineg te lalag te Manama piru ware nakasabut, wey ingkuwe e ni Meibulan ka lalag te Manama puun kandin."



{{https://api.unfoldingword.org/obs/jpg/1/en/360px/obs-en-33-07.jpg}}

"Ne ka batuwen ne tane iyan sika se etew ne nakarineg te lalag te Manama ne due-rue migdawat wey nahale. Piru te pegginguma te me kalised, pegbayad-bayad, mig-engked e sikandin te pegpalintutuu rin.



{{https://api.unfoldingword.org/obs/jpg/1/en/360px/obs-en-33-08.jpg}}

"Ne ka me duhiyen, iyan sika se etew ne nakarineg te lalag te Manama. Piru te peglihad te timpu, naawe e ka geyinawa rin te Manama tenged te me prublima rin, karatuan din, wey tenged te peggeyinawa rin te egpakapahale kandin. Purisu, ware nakabebehas ka pegpanulu ne narineg din."



{{https://api.unfoldingword.org/obs/jpg/1/en/360px/obs-en-33-09.jpg}}

"Piru ka meupiya ne tane iyan sika se etew ne nakarineg te lalag te Manama, migpalintutuu, wey nakabebehas e."



// Ka Guhuren ne egpuun te Bibliya: Matiyu 13:1-8, 18-23; Markus 4:1-8, 13-20; Lukas 8:4-15 //