====== F>SAAD ======



{{https://api.unfoldingword.org/obs/jpg/1/en/360px/obs-en-04-01.jpg}}

Peglihad te masulug ne me leg-un te napenge e ka pegsipuk te dahat, masulug e man-e ka me etew te kalibutan, wey nenekeg-iling de ka linalahan dan. Ware dan empeta ka kalibutan iling te insuhu te Manama kandan. Nasi dan de iya miglib-libulung wey miggimu te siyudad.



{{https://api.unfoldingword.org/obs/jpg/1/en/360px/obs-en-04-02.jpg}}

Ne amana sikandan ne me hambuhen, wey ware dan miglinga-linga te inlalag te Manama. Nasi dan de iya migpangimu te titikangi ne baley ne egpekeuma diye te langit. Ne nakita te Manama ne emun ke egpabulus sikandan ka egmabulbulihey te maddeet ne me himu ran, egmasulug pad ka maddeet ne me himu.



{{https://api.unfoldingword.org/obs/jpg/1/en/360px/obs-en-04-03.jpg}}

Purisu imbalbalawan e te Manama ka linalahan dan te leinlein ne me linalahan, wey intalagtag din e ka keet-etawan te intiru ne kalibutan. Ne ka siyudad ne eggimuwen dan migngaranan te Babil ne iyan igpasabut se "nabenga-benga."



{{https://api.unfoldingword.org/obs/jpg/1/en/360px/obs-en-04-04.jpg}}

Ne peglihad te me mahatus ne leg-un, migpakiglalag e ka Manama te etew ne migngaranan ki Abram. Migkahiyan sikandin te Manama, "Engkeri nu ka inged nu wey ka me karumaan nu, wey hendiye ka te inged ne igpakita ku keykew. Egpanalanginan ku wey eggimuwen ku sikeykew ne mabantug ne nasud. Ne eggimuwen ku ne mabantug ka ngaran nu. Egpanalanginan ku degma ka egbulig keykew, piru igdilus ku ka egdilus keykew. Ne egkapanalanginan ka langun ne nasud kayi te ampew te tane tenged keykew."



{{https://api.unfoldingword.org/obs/jpg/1/en/360px/obs-en-04-05.jpg}}

Ne intuman ni Abraham ka Manama. Induma rin e ka asawa rin ne si Saray, wey ka langun ne me suluhuanen din. In-uyan din ka langun ne kasangkapan din, wey miggendiye din e te inged ne impakita te Manama kandin, ka inged te Kanaan.



{{https://api.unfoldingword.org/obs/jpg/1/en/360px/obs-en-04-06.jpg}}

Te nekeuma ran e diye te Kanaan, migkahi e ka Manama, "Palangas-langas ka. Igpepanunud ku keykew wey te langun ne kabuhalan nu ka langun ne tane ne egkakita nu." Ne mig-ugpe en iya si Abram diye.



{{https://api.unfoldingword.org/obs/jpg/1/en/360px/obs-en-04-07.jpg}}

Sabeka ne aldew, nakite e ni Abram si Milkisidik, ka talagpanubad te Amana ne Maresen ne Manama. Ne impanalanginan e ni Milkisidik si Abram te migkahi, "Egpanalanginan ka te Amana ne Maresen ne Manama ne kamuney te langit wey kalibutan." Ne imbehey e ni Abram ka igkasapulu te langun ne diye te kandin diye ki Milkisidik.



{{https://api.unfoldingword.org/obs/jpg/1/en/360px/obs-en-04-08.jpg}}

Ne miglihad ka susuluhi ne me leg-un, piru ware de due anak enni Abram wey ni Saray. Nataman, migpakiglalag e man-e ka Manama ki Abram wey insaaran din e man-e si Abram ne egpakaanak sikandin te lukes, wey egpekeiling kasulug te me bituen diye te langit ka me kabuhalan din. Ne migpalintutuu si Abram te insaad te Manama kandin. Ne nakapamalehet e ka Manama ne matareng si Abram su migpalintutuu ma sikandin te insaad te Manama.



{{https://api.unfoldingword.org/obs/jpg/1/en/360px/obs-en-04-09.jpg}}

Nataman, miggimu e ka Manama te kasabutan duma ki Abram. Ka kasabutan iyan ka pegsabutey te daruwa ne etew. Ne migkahi ka Manama, "Egbehayan ku sikeykew te anak ne lukes ne egpuun iya keykew. Ne igbehey ku te me kabuhalan nu ka inged te Kanaan." Piru ware pad iya man e anak dan.



// Ka guhuren te Bibliya puun te Hinisis 11-15 //